+++
title = 'Raat Jawaan Hai'
date = 2024-10-12T08:21:18+05:30
draft = false
mreviews = ['Raat Jawaan Hai']
critics = ['Upma Singh']
subtitle = ''
opening = ''
img = 'raat-jawaan-hai-3.png'
type = 'print'
source = 'https://navbharattimes.indiatimes.com/entertainment/web-series/review/raat-jawaan-hai-review-in-hindi-starring-sumeet-vyas-barun-sobti-anjali-anand-priya-bapat/moviereview/114154878.cms?s=08'
+++

आम सी कहावत है कि मां-बाप बनने के बाद आपकी अपनी जिंदगी, अपनी खुशी बेमाने हो जाती है। तब बच्चा, उसकी जरूरतें, उसकी खुशियां ही सबसे ऊपर होती हैं। काफी हद तक होता भी ऐसा ही है, पर पैरंटिंग के नए मायने समझाने वाली वेब सीरीज रात जवान है आपसे कहती है कि नहीं बॉस, एक अच्छा पैरंट बनने के लिए अपनी खुशियों की कुर्बानी देना जरूरी नहीं है। थोड़ी मशक्कत जरूर करनी पड़ेगी, मगर आप अपने करियर, खुशियों, बच्चों सबको साथ लेकर भी चल सकते हैं। खास बात यह है कि ख्याति आनंद पुथरन की लिखी और सुमित व्यास (परमानेंट रूममेट्स, ट्रिपलिंग) निर्देशित यह प्यारी सी फील गुड कहानी ये बड़ी-बड़ी बातें बिना किसी लेक्चरबाजी के मजे-मजे में कह जाती है।

कहानी तीन दोस्तों, बिंदास राधिका (अंजलि आनंद), पिता बनने के बाद कॉरपोरेट नौकरी छोड़कर बच्चा पाल रहे कूल ड्यूड अविनाश (बरुन सोबती) और परिवार को पहले रखने वाली समझदार सुमन (प्रिया बापट) की है। ये तीनों बचपन के दोस्त हैं, जो घर-गृहस्थी और बच्चों की जिम्मेदारियों के बीच अपनी दोस्ती, शौक और सपनों को जिंदा रखे हुए हैं। हालांकि, अपनी पसंदीदा फिल्म देखने से लेकर अपने पार्टनर के साथ इंटीमेसी के पल बिताने जैसी छोटी-छोटी ख्वाहिशों के लिए इन नए-नवेले मां-बाप को जिस तरह जद्दोजहद करनी पड़ती है, उससे हर नए पैरंट पूरी तरह रिलेट करेंगे।

आम तौर पर स्कूल-कॉलेज के दोस्त शादी के बाद अपनी-अपनी जिंदगी में व्यस्त होने के चलते इतने करीब नहीं रह पाते, लेकिन इस सीरीज इस मोड़ पर दोस्ती की अहमियत को बहुत खूबसूरती से दर्शाती है। सीरीज में कितने ही ऐसे पल और डायलॉग हैं, जो अपनी जिंदगी में उतारने का मन करेगा, जैसे पहले ही एपिसोड में राधिका के पिता कुमुद मिश्रा कहते हैं, 'अपनी बेटी को बड़ा करने के चक्कर में मेरी बेटी को मत भूल जाना', दूसरे एपिसोड में ये तीनों पैरंटिंग में 'बाप की बापता' यानी पिता की भूमिका को अनदेखा किए जाने पर चर्चा करते हैं कि कैसे मां की ममता पर तो ढेरों कविताएं, निबंध हैं, पर 'बाप की बापता' पर कुछ भी नहीं। क्यों औरतें मां पहले, औरत बाद में होती हैं, जबकि पुरुष, मर्द पहले और पिता बाद में माने जाते हैं। एक अच्छी बात यह भी है कि यहां कोई किसी का सताया हुआ नहीं है, तीनों ही के पार्टनर और परिवार वाले समझदार और सपोर्टिव हैं।
