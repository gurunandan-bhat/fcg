+++
title = 'Vicky Vidya Ka Woh Wala Video'
date = 2024-10-11T22:43:52+05:30
draft = false
mreviews = ['Vicky Vidya Ka Woh Wala Video']
critics = ['Deepak Dua']
subtitle = 'विकी विद्या के वीडियो का कॉमेडी वाला रायता'
opening = ''
img = 'vicky-vidya-ka-woh-wala-video-5.jpg'
type = 'print'
source = 'https://www.cineyatra.com/vicky-vidya-ka-woh-wala-video-movie-review-by-deepak-dua/'
+++

1997 का ऋषिकेश शहर। विकी-विद्या शादी के बाद हनीमून के लिए गोआ गए जहां इन्होंने अपने अंतरंग पलों का एक वीडियो बनाया। घर लौट कर उस वीडियो की सीडी देखी, खुश हुए और सो गए। उसी रात एक चोर इनके घर से सीडी प्लेयर चुरा ले गया। उसी में थी वह सीडी जिसमें था इनका ‘वो वाला वीडियो’। अब अगर वह वीडियो दुनिया के सामने आ गया तो…? यहां से शुरू हुई तलाश। तो क्या इन्हें मिल पाया वह चोर…? वह सीडी प्लेयर…? वह वीडियो…?

किसी का ‘वो वाला वीडियो’ वायरल होने का चलन आज के स्मार्ट फोन और सोशल मीडिया के दौर से पहले भी था। होटलों के कमरों में छुपे हुए कैमरों से या युवाओं की खुद की नादानियों से ‘ऐसे-वैसे’ वीडियो बन जाने और यहां से वहां तक फैल जाने की कहानियां पहले भी सुनाई देती थीं। लेखक-निर्देशक राज शांडिल्य की यह फिल्म हमें उसी दौर में ले जाती है। राज ने टीवी शो ‘कॉमेडी सर्कस’ के ढेरों एपिसोड लिखे हैं इसलिए उनके फिल्मी लेखन का कलेवर और फ्लेवर कमोबेश वैसा ही रहता है। बतौर निर्देशक अपनी फिल्मों ‘ड्रीमगर्ल’ व ‘ड्रीमगर्ल 2’ में भी उन्होंने यही ढर्रा अपनाया था। एक रोचक प्लॉट, ढेर सारे अतरंगी किरदार, हर कोई हाजिरजवाब, तू-तड़ाक, न उम्र का लिहाज न रिश्तों की शर्म और लगातार बदलता घटनाक्रम, ताकि दर्शक को सोचने-समझने का वक्त ही न मिले और वह दो-ढाई घंटे तक रुक-रुक कर हंसता रहे। मगर उसके बाद…? खेल खत्म, पैसा हजम। तू तेरे रस्ते, मैं मेरे रस्ते। यह फिल्म ‘विकी विद्या का वो वाला वीडियो’ भी इसी राह पर चल रही है।

इस फिल्म के पात्र लगातार बोल रहे हैं। क्या बोल रहे हैं, कान लगा कर सुनें तो कॉमेडी उपजती है। ये किरदार हैं भी अतरंगी। लड़की डॉक्टर है जिसने पूरी फिल्म में बस एक बार अपना कोट हाथ में लिया है। लड़का दो हाथों से मेंहदी लगाने में माहिर है। दादा जी एक आंख वाले कंजूस हैं, एक पोता स को फ बोलता है, लड़की का पिता सरदार है, मां बिहारिन है जो हर वक्त पान मसाला खाती है, लड़के की बहन चालू है, इंस्पैंक्टर को बवासीर है, चोर हैदराबादी है… वगैरह-वगैरह। एक कॉमेडी फिल्म का रैपर लपेटे हुए यह फिल्म दरअसल एक किस्म का कॉमेडी सर्कस ही है जो छोटे पर्दे की बजाय बड़े पर्दे पर रचा गया है।

वैसे यह फिल्म चाहती तो आज की पीढ़ी को यह संदेश दे सकती थी कि किसी कैमरे में अपने निजी पलों को कैद मत कीजिए, पछताना पड़ेगा। लेकिन इसने ऐसा नहीं किया और अंत में फिल्म को एक ट्विस्ट देकर जबरन सीक्वेल की राह पर खुला छोड़ दिया। अब चूंकि छोटी-सी कहानी से काम चल नहीं रहा था तो इसमें परिवार, रोमांस, हॉरर, थ्रिलर, मर्डर जैसे कई सारे मसाले डाले गए हैं ताकि दर्शकों के हर वर्ग को कुछ न कुछ भा सके। अब यह अलग बात है कि इन मसालों के चक्कर में मसला यह हो गया कि किसी भी मसाले का स्वाद उभर कर न आ सका। अंत में उपदेश की घुट्टी पिला कर हाजमा और खराब कर गई यह फिल्म।
